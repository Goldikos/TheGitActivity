Mýval severní

Článek
Diskuse
Číst
Editovat
Editovat zdroj
Zobrazit historii

Nástroje
Vzhled skrýt
Písmo

Malé

Standardní

Velké
Šířka

Běžné

Široké
Jak číst taxoboxMýval severní
alternativní popis obrázku chybí
Mýval severní
Stupeň ohrožení podle IUCN
málo dotčený
málo dotčený[1]
Vědecká klasifikace
Říše	živočichové (Animalia)
Kmen	strunatci (Chordata)
Podkmen	obratlovci (Vertebrata)
Třída	savci (Mammalia)
Řád	šelmy (Carnivora)
Čeleď	medvídkovití (Procyonidae)
Rod	mýval (Procyon)
Binomické jméno
Procyon lotor
(Linné, 1758)
Červeně - původní areál rozšíření, modře - zavlečený druh
Červeně - původní areál rozšíření,
modře - zavlečený druh
Některá data mohou pocházet z datové položky.
Mýval severní (Procyon lotor), lidově také medvídek mýval, je středně velký savec obývající původně Severní Ameriku. Člověkem byl však zavlečen i do jiných částí světa (invazní druh), například do Evropy, Japonska nebo na Kavkaz. Jeho přirozeným biotopem jsou listnaté a smíšené lesy, ale díky své přizpůsobivosti dnes zcela běžně obývá i města, kde je často považován za vážného škůdce. Mýval často vyhledává skrýše v podobě nory nebo v zastavěné oblasti komíny. Obzvlášť v komíně se stává problémovým domácím mazlíčkem, kde si dělá pelech a utváří si velice rozmanitý příbytek.

Popis
S velikostí 41–72 cm a hmotností mezi 3,6–9 kg je mýval největším zástupcem čeledi medvídkovití. Celý je porostlý hustou, šedou srstí, mezi jeho charakteristické znaky patří výrazná černá obličejová maska a tmavě pruhovaný ocas. Patří mezi všežravce a obvykle je aktivní v noci; jeho strava je z 40 % tvořena bezobratlými, 33 % zaujímá rostlinná složka a zbývajících 27 % obratlovci.

V minulosti byl mýval severní považován za samostatně žijící šelmu, dnes je však známo, že žije ve skupinách. Po přibližně 65 dnech březosti samice rodí 2–5 mláďat, o která pečuje až do konce podzimu. Ačkoli se v zajetí může dožít i více než 20 let, ve volné přírodě činí průměrná délka jeho života 1,8–3,1 let (podle místních podmínek, jako např. klima nebo i intenzita dopravy).

Rozšíření
Mýval se vyskytuje v celé kontinentální severní a střední Americe, od subpolární tajgy po panamský deštný prales. Na mnoha karibských ostrovech byli brzy vyhubeni evropskými kolonisty, kteří je lovili pro maso. Například na Hispaniole byli vyhubeni v roce 1513, na Kubě a Jamajce v roce 1687. Na některých ostrovech, např. na Bahamách a Guadeloupe, ale stále žijí poddruhy mývala, které jsou IUCN vedeny jako ohrožené.

Nepůvodní rozšíření
Evropa
V roce 1934 byly vysazeny v německém městě Kassel dva páry do volné přírody. K rozšíření přispěly také kožešinové farmy, které počátkem 20. století vznikaly po celém Německu. Během 2. světové války jich bylo mnoho zničeno a zvířata z nich utekla do volné přírody. Jen v Německu dnes odhadem žije na 300 tisíc až 1 milion mývalů a jsou rozšířeni ve většině zemí západní a střední Evropy.[2][3] Vyskytuje se i v celém Česku, nejčastěji na jižní Moravě a na Šumavě, ale i v západních a středních Čechách.[2][4] Populace mývalů se nachází také v Bělorusku, kam byli úmyslně vysazeni v letech 1948 a 1954. Od roku 2016 je na Seznamu invazních nepůvodních druhů s významným dopadem na Unii (myšleno Evropskou unii).