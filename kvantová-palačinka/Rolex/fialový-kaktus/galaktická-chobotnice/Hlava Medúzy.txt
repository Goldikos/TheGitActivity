Hlava Medúzy je český dramatický a kriminální seriál z roku 2021 režiséra Filipa Renče a scenáristy Petra Hudského. Děj se odehrává v Brně a jeho obsah tvoří jednotlivé kauzy, které vyšetřuje tým kriminalistů v podání Jitky Čvančarové, Jiřího Dvořáka, Michala Isteníka a Petry Bučkové. Seriál je pojmenován po slavném Rubensově obrazu, přičemž zlo a zločin mají připomínat hadovité vlasy Medúzy.[1]

Scenárista Hudský do Brna zasadil již svůj dřívější kriminální seriál, Labyrint.[2] Podle Renče je seriál svým zaměřením spíše psychologický než akční.[3] Renč se též před uvedením seriálu nechal slyšet, že by rád obnovil atmosféru českých kriminálek ze šedesátých let.[4]

Seriál se natáčel na Brněnsku a Blanensku, natáčení trvalo 89 dní. Seriál má 8 dílů a vysílá jej první program České televize. První díl měl premiéru na ČT1 dne 11. ledna 2021.[5]