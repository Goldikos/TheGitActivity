FC Slovan Liberec (celým názvem: Football Club Slovan Liberec a.s.) je český profesionální fotbalový klub, který sídlí v krajském městě Liberci. Ve své historii vyhrál třikrát český ligový titul a dvakrát Český pohár. Tým hraje nejvyšší českou soutěž 1. českou fotbalovou ligu, v ní Slovan patří mezi trojici klubů, které doposud nescházely v žádném ligovém ročníku[3]. Své domácí zápasy sehrává na stadionu U Nisy s kapacitou 9 900 diváků. Klubové barvy jsou modrá a bílá.

Historie
Počátky liberecké kopané
Předchůdcem libereckých fotbalistů z kraje století byl Reichenberger Sport klub, který vznikl roku 1904. O pět let později se zakládaly české sportovní kroužky jako byly Slovan, Austria, Merkur a Meteor převážně ve čtvrti Horní Růžodol. Právě tam začal působit první český klub, Sparta Horní Růžodol, v roce 1912 přejmenovaná na Rapid. V roce 1921 vznikl další český klub - Slavia Liberec a oba hrály v tzv. Pelikánově župě I.A třídu až do 2. světové války. Po jejím skončení hrála v Liberci Slavia I.A a Rapid I.B třídu. V roce 1949 vznikl nový oddíl Sokol Čechie Liberec XI., později přejmenovaný na Slavoj Liberec. Ten se stal v roce 1953 prvním libereckým celkem v nejvyšší soutěži. Slavia dostala nové jméno, Zdar Liberec, pak Obchodní domy Liberec a Sokol ČSSZ Liberec. Působili v ní reprezentanti Ladislav Přáda, Václav Ježek (pozdější skvělý trenér) a další. Z Rapidu se stala Kolora a ta v roce 1955 postoupila do nejvyšší soutěže. Obě mužstva, jak Slavoj, tak o 2 roky později Kolora, však působila v I. lize pouze jednu sezónu. Slavoj se sloučil s Tatranem, Kolora s Lokomotivou a tyto dva sloučené celky vystupovaly pod názvem Jiskra.

Založení klubu
12. července 1958 byl založen Slovan Liberec, to když se sloučila Jiskra se Slavojem, a vstoupil do II.ligy. V následujících letech se hrály v Liberci nižší soutěže a v roce 1970 postoupil Slovan do celostátní II.ligy. Následovaly průměrné ročníky ve III. lize, a po rozdělení II. ligy na českou a slovenskou národní ligu střídavé účasti ve druhé nebo třetí nejvyšší soutěži.

Novodobá éra
6. ledna 1992 se začala psát nová historie Slovanu, kdy na valné hromadě dostalo šanci nové mladé vedení, které přislíbilo postup do I.ligy. Netrvalo dlouho, republika a tím i Československá federální liga se rozdělila a Slovan skutečně v roce 1993 pod vedením trenéra Vlastimila Petržely do I. ligy postoupil. První ročník v lize znamenal obrovskou euforii pro celé město a konečné 9. místo, o rok později byl Slovan 4., pak 7. a dvakrát po sobě pátý. V následujícím ročníku skončil Slovan devátý, ale hrál finále Poháru ČMFS, ve kterém podlehl Slavii Praha až po prodloužení 0:1. V následující sezóně skončil Slovan osmý, ale zvítězil v domácím poháru, čímž poprvé v historii klubu vstoupil do evropských pohárů. O rok později skončil Slovan šestý, což při skvělém národním koeficientu stačilo na postup do Poháru UEFA, kde Liberec zažil neuvěřitelnou spanilou jízdu, kterou zastavila až Borussia Dortmund. Na konci sezóny se FC Slovan Liberec stal prvním mimopražským Mistrem České republiky. Pomistrovská sezóna přinesla „jen“ 4. místo a účast v Intertoto Cup – zde jej v semifinále zastavilo Schalke 04. Ligový ročník 2003/2004 rovněž nepatřil mezi nejúspěšnější – FC Slovan Liberec skončil na 6. místě a opět na něj zbyl „pouze“ Intertoto Cup. V půli sezóny vystřídal dvojici Škorpil, Csaplár trenér Stanislav Griga, který si jako svého asistenta přivedl Vítězslava Lavičku. Po průměrné sezóně 2004/2005, kdy Slovan skončil na 5. místě, přišel další "velký" rok tohoto družstva. Pod vedením trenéra Vítězslava Lavičky, který vystřídal Stanislava Grigu, se Slovan od prvního kola usadil na čele ligového pelotonu. A vydržel tam všech třicet kol. Slovan se tak dočkal druhého titulu Mistr České republiky. I v sezóně 2006/2007 se Slovan pohyboval na čele tabulky. Celou sezónu byl na prvním, druhém nebo třetím místě. Nešťastné poslední kolo ale rozhodlo o tom, že Slovan skončil "až" čtvrtý. Na začátku sezóny se tým nedostal přes Spartak Moskva do Ligy mistrů. V Poháru UEFA přešel pak přes Crvenou Zvezdu Bělehrad do základní skupiny. V té Slovan remizoval na domácí půdě s Sevilla FC, úspěšným obhájcem trofeje. Poté prohrál v portugalské Braze, doma porazil Grasshoppers Curych a po skvělém výkonu remizoval na hřišti holandského AZ Alkmaar. Slovan však ze skupiny nepostoupil a v soutěži skončil. Hned po skončení sezóny ohlásil svůj odchod veleúspěšný trenér Lavička a do funkce hlavního trenéra byl jmenován jeho asistent Michal Zach. Ten ale u týmu vydržel jen devět kol, po jeho odvolání se libereckého klubu ujal Ladislav Škorpil.

Během třinácti ligových sezón se v Liberci objevila celá řada hráčů, kteří se dokázali vypracovat mezi absolutní českou špičku. Ladislav Maier je držitelem stříbrné medaile z EURO 1996 v Anglii a chytal v Rapidu Vídeň. Roman Týce, Martin Jiránek, Jiří Štajner, Václav Koloušek, Jan Polák, Marek Čech, Tomáš Zápotočný, Filip Hološko ... ti všichni se díky Slovanu dostali do zahraničních klubů. Klub angažoval prvního Argentince v české lize, Leandro Lazzaro Hernán Liuni poté dvakrát za sebou získal trofej pro nejlepšího cizince ligy a ze Slovanu přestoupil do Sparty. Václav Koloušek se stal nejlepším fotbalistou Gambrinus ligy v sezóně 2001/02, Jiří Štajner se v té samé sezóně stal nejlepším střelcem ligy. Po mistrovské sezóně 2005/06 se Tomáš Zápotočný a Marek Čech probojovali do reprezentačního výběru a našli si lukrativní angažmá v zahraničí. Trenér Vítězslav Lavička se dvakrát za sebou stal Trenérem roku, bylo to v letech 2006 a 2007. Po sezóně 2006/07 trenér Vítězslav Lavička ze Slovanu odešel. Jeho místo zaujal dosavadní asistent Michal Zach. U týmu vydržel ale jen 8 kol. V devátém usedl na lavičku opět Ladislav Škorpil. Asistenty mu dělali Josef Petřík, Radim Nečas a Luboš Kozel. V sezóně 2008/09 dovedl Škorpil se svým realizačním týmem Slovan ke třetímu nejlepšímu umístění v historii. Bronzovou ligovou medaili získal Slovan poprvé. První polovina sezóny 2009/10 se ale libereckému klubu vůbec nepovedla. Tým vypadl z play off Evropské ligy, když hájil na stadionu U Nisy tříbrankové vedení. Dinamo Bukurešť ale dokázalo téměř nemožné. Jeho hráči vyhráli 3:0 a na penalty nakonec postoupili. Slovan se z tohoto šoku nedokázal celý podzim vzpamatovat. Ve 14. kole na to doplatil trenér Ladislav Škorpil. Jeho místo zaujal trenér Josef Petřík. Tým nakonec v ročníku 2009/10 skončil v lize na nepříliš lichotivém, ale přijatelném 9. místě tabulky.

Slovan navázal spolupráci s ukrajinským předním klubem FK Dynamo Kyjev, čehož výsledkem bylo mj. hostování platných ukrajinských hráčů Rybalky a Kalitvinceva.[4] Mužstvo vedené Jaroslavem Šilhavým se probojovalo přes předkola do základní skupiny H Evropské ligy 2013/14, kde se střetlo se španělskou Sevillou, německým Freiburgem a portugalským Estorilem).[5] 7. listopadu 2013 v zápase s domácím mužstvem Sevilla FC Liberec remizoval 1:1, čímž natáhl šňůru neporazitelnosti v evropských pohárových soutěžích již na devět utkání během jedné sezóny a vyrovnal český rekord Slavie Praha ze sezóny 1995/96 (v rámci jedné sezóny).[6] V posledním zápase s portugalským Estorilem (na hřišti soupeře) již neměl situaci ve svých rukou, potřeboval získat o bod více nežli SC Freiburg, který bojoval v paralelním zápase proti Seville. Liberec zvítězil 2:1 a Freiburg doma podlehl španělskému soupeři 0:2, český tým tak obsadil s 9 body konečné 2. místo ve skupině a mohl slavit postup do jarní vyřazovací fáze.[7] V šestnáctifinále byl vyřazen nizozemským AZ Alkmaar po výsledcích 0:1 a 1:1.

Od začátku sezóny 2014/15 převzal vedení A týmu Slovanu Samuel Slovák. Týmu se však během podzimní části sezóny výsledkově nedařilo, přezimoval na předposledním místě a do jara už vstupoval pod vedením nového trenérského dua Kotrba - Csaplár. Ani této dvojici se nepodařilo v prvních třech jarních zápasech mužstvo restartovat, a tak opět došlo na Davida Vavrušku. Pod jeho vedením začal Slovan konečně sbírat důležité body, ve 28. kole si zajistil jistotu záchrany a v poháru se přes Třinec a Teplice probojoval až do finále, kde v penaltovém rozstřelu udolal regionálního rivala z Jablonce, když krátce před koncem na 1:1 vyrovnával Bakoš a při rozhodujících pokutových kopech zazářil gólman Hroššo. FC Slovan Liberec tak podruhé v historii vyhrál Pohár FAČR a opět si zajistil místo v předkole Evropské ligy.

Po nástupu trenéra Jindřicha Trpišovského v létě 2015 se hned ve dvou po sobě jdoucích sezónách podařilo otevřít brány skupinové fáze Evropské ligy, když v posledním předkole nejdříve přešel přes Hajduk Split a o rok později přes celek AEK Larnaka. V základní části dokázal v obou ročnících bojovat až do posledního kola o postup a završit stovku zápasů Slovanu Liberec v evropských pohárech. Nezapomenutelným zůstane zejména vítězství na půdě francouzského Olympique Marseille z 1. října 2015, kde jedinou brankou v závěru rozhodl Vladimír Coufal. Úspěšné působení kouče s bílou kšiltovkou v Liberci skončilo po podzimu 2017, kdy zamířil do Slavie Praha.

Následovalo půlroční angažmá trenéra Davida Holoubka a roční působení Zsolta Hornyáka, ani jednomu se však nepodařilo dostat klub znovu na evropskou scénu. Dokázal to až Pavel Hoftych, který s týmem v sezóně 2019/20 dokráčel do finále MOL Cupu proti pražské Spartě, které pod Ještědem odřídil sudí Královec. I přes neúspěch ve finále, které by bylo přímou vstupenkou do základní skupiny EL, se klub nakonec alespoň do předkol dokázal prokousat přes novou ligovou nadstavbu a rozhodující kvalifikační duel proti Mladé Boleslavi. V roce 2020, kdy i do sportu začala nepříjemně zasahovat pandemie covidu-19, si liberečtí fotbalisté nakonec skupinu Europa League přece jen vybojovali, když si v jednozápasových předkolech poradili v Litvě s Riteriai, v Rumunsku s FCSB a v Liberci s kyperským Apoelem, které proměněným pokutovým kop v nastavení zakončil Kamso Mara. Ze skupinových soubojů s belgickým Gentem, německým Hoffenheimem a srbskou Crvenou Zvezdou pak vytěžil sedm bodů.[8]

Po špatném startu do sezóny 2021/2022 kdy Liberec v úvodních 5 ligových kolech získal pouhý jeden bod, a ve 2. kole poháru vypadl 1:2 s třetiligovým týmem FK Zbuzany skončil trenér Pavel Hoftych na lavičce Slovanu a byl nahrazen Lubošem Kozlem.

Dne 3.4.2024 klub oznámil, že se jeho novým většinovým akcionářem stal Ondřej Kania a to ze 75,65 %.
